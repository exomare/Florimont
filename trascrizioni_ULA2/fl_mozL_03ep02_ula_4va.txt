4va
ci ni stera il plus en pais
certes je ne mangerai mais
tant_que mi serai conbatus
qu‘el sera morz ou je vancus
s‘il à_toz_jorz me fasoit guerre
n‘avroie ja en pais la terre
il a mandé al seneschal
face amener son cheval
et ses armes tost aprester
que au lion s‘ira mesler
qant Damiains l‘a entendu
à_poi_qu‘il n‘a lo sen perdu
devant le roi vient toz iriez
plorant li est chaüz as piez
sire fait il p^ Dé merci
v^re ome sont tuit traï
volez vos toz celz essillier
qui toz_jorz vos doient aidier
vos volez aler el boschage
conbatre au lion sauvage
et se de vos mesavenoit
sire qui nos governeroit
vos n‘avez frere fil ne oir
à cui nos puisson remanoir
tes sont ore nostri ami
que seroient nostri anemi
que por enjant et por envie
chascuns voudroit la seignorie
sire donez moi la bataille
je la ferai p^ vos sanz_faille
la bataille p^ vos ferai
et au lyon me conbatrai
s‘il ocit moi et mon cheval
assez troveroiz seneschal
ainz ariez trové p^_foi
M seneschau que nos un roi
car en v^re cort n‘a assez
de meillor de mieus alosez
que je ne sui ja endroit moi
se je muer n‘i avra desroi