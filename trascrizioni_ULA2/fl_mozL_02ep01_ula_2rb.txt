2rb
li II enfanz erunt m^lt bel
de lor aage damoisel
li rois le vit fors et legiers
abendos les fist chevaliers
icele feste fu m^lt grant
qe il adoba les anfant
tuit li baron de bone geste
furent mandé à cele feste
li rois i dona à sa gent
de son or et de son argent
Madianz ot vescu maint jor
p^ proece et p^ onor
malades fu ne puet garir
se fit à soi ses fiuz venir
p^ lo consoil de son barnage
lor desparti son eritage
Seloc dona grant seignorie
p^ Egypte et ^p Nubie	
por_ce car estoit li aignez
fu de Babiloine chasez
don Felipon Grece dona
devant sa gent le corona
avec li dona son tresor
le pailés et l‘argent et l‘or
quant sera en estrange terre
si estranges genz li font guerre
m^lt se porra mielz d‘auz deffendre
s‘il a que doner ne que prandre
quant li rois ot ses filz chasez
ses mauz li fu m^lt engrevez
l‘amirauz fu malades fort
et vit bien que pres fu de mort
devant ses omenz est feniz
m^lt autement fu seveliz
li baron forment le ploroient
et si II filz le regretoient
Seloc dist que ferai chaitis
souz remadrai en cest païs
l‘amirail ai perdu mon pere
or en verai aler mon frere