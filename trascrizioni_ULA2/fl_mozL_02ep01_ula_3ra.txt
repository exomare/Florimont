3ra
Aliodas est li aignez
Damians est l‘autre nomez
le menor enmenras ou toi
il t‘avra bien mestier ce croi
car el mont ne a chevalier
ton droit i puisse chalongier
grant mestier t‘avra en ta terre
assez set de plait et de guerre
sages parlanz est p^ mesure
et conoist bien tort et droiture
à povre ome n‘aime tencier
qui·l fait tort bien s_en set vengier
Felipes granz graces le·n rent 
et Damian p^ la main prent
Aliodas m^lt n‘est mariz
quant l‘a veü sus est sailliz
p^_poi_qu‘il non est enragiez
à son pere vient toz irez
pere fait il m^lt me merveill
qui vos a doné tel conseill
volez me vos ci retenir
et p^ mangier et p^ dormir
que soie come beste en teit
que à_toz_jorz manjue et beit
chasque nuit git à son ostel
et je referai autre_tel
ne ferai sire p^_ma_foi
anceis irai en Grece au roi
Damian retenez mon frere
je oï dire que pere et mere
aiment plus le petit enfant
que II des autres qui sont grant
vos entrametez le menor
de moi volez faire seignor
sire Damiain retenez
et v^res terres li donez
ci devant vos les li claim quites
Damians dist frere ne dites
ce ne devez vos faire mie
tost vos torneroit à folie