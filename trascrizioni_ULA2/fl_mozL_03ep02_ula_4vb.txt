4vb
li rois ot que Damians dit
fait il m^lt me prisiés petit
quant tu m‘as oï desrainier
que ne doi boire ne mangier
tant_que li lions soit vencuz
dont li païs est confunduz
or gardez bien ne parlez mais
sire fait il et je mo lais

li rois comande enseler
son cheval fait aamener
ses armes illuec en_la place
son auberc vest son iaume lace
chauces de fer et esperons
aportent II de ses barons
ses escuz li fu aportés
granz et parfonz et bien boclés
om ni vit tant legier si grant
et si estoit toz d‘eliflant
unques si pesanz d‘on denier
p^ fer tenpré ne p^ acier
no fu p^ nul ome ostez
p^ espié ne fu faussez
desus l‘auber a cint l‘espee
sa lance li ont aportee
il li aportent un espié
li fers avoit de loing I pié
sore toz fu il bien tranchant
li haste roide et pesant
ses chevaus li fu amenez
li rois i monte toz armez
toz armez i monta de terre
onques estrer non deigna querre
par_mi l‘ost fait son ban crier
et as barons le fit jurer
ni à serjant ni escuier
se del lyon li vait aider
qi li serjant ne soit pandus
et li chevaliers confondus
et essilliés fors_del païs
jamais non iert del roi amis